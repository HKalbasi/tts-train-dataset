آینده
صفحه‌ی دویست و سی و هفت
تولد کرستن است و ربیع برنامه ریزی کرده که شب تولد را با هم در هتلی بیش از حد لوکس و گران در هایلنذ بگذرانند. بچه‌ها را نزد فامیل کرستن در فورت ویلیام می‌گذارند و به سمت قصر قرن نوزدهمی راهی می‌شوند که دیوار لبه کنگره ای دارد و پنج ستاره و خدمات داخل اتاق، سالن بیلیارد، استخر، رستوران فرانسوی و روح.

بچه‌ها ناراحتی‌شان را نشان داده‌اند. استر پدرش را متهم کرده که می‌خواهد تولد مادرش را خراب کند. او می‌گوید: می‌دونم بدون ما حوصله‌تون سر می‌ره و مامان دلش برامون تنگ می‌شه. به نظرم نباید این‌همه اونجا بمونید. آنها قرار است بعدازظهر روز بعد یکدیگر را ببینند. ویلیام به خواهرش می‌گوید که پدر و مادرشان می‌توانند برای سرگرمی تلوزیون پیدا کنند و حتی شاید یک اتاق بازی کامپیوتری هم پیدا کردند.

اتاق آنها در برجک هرمی بالای ساختمان قرار دارد. وان بزرگی وسط اتاق است و از پنجره‌ها قله‌هایی را می‌توان دید که زیر سلطه کوه بن نویس هستند. کوهی که هنوز در ماه ژوئن لایه نازکی از برف بر نوکش دیده می‌شود.

بعد از اینکه پیشخدمت جوان بار و بنه‌شان را می‌آورد در حضور یکدیگر احساس عجیبی دارند. سالهاست، خیلی سال است که در اتاق هتلی با هم تنها نبوده‌اند. بدون بچه‌ها یا هیچ مشغله خاص دیگری که تا بیست و چهار ساعت آینده آن‌ها را درگیر کند.

آنقدر در این موقعیت با یکدیگر متفاوت رفتار می‌کنند که انگار رابطه‌ای مخفیانه با هم دارند. به خاطر شکوه و وسعت این اتاق سقف بلند رسمی تر و محترمانه تر رفتار می‌کنند. کرستن با دقت و توجه، حالتی که به آن عادت ندارد، از ربیع می‌پرسد که دلش می‌خواهد چه چیزی از منوی چای اتاق سفارش بدهد و ربیع هم برای او وان حمام را آماده می‌کند.

شگرد شاید این باشد که بجای شروع یک زندگی جدید، یاد بگیریم همان زندگی را با چشمانی کمتر دلزده و خو گرفته باز نگری کنیم.

ربیع روی تخت دراز می‌کشد و کرستن را تماشا می‌کند: موهایش را بالا زده و در وان مشغول خواندن مجله است. ربیع بخاطر مشکلاتی که برای یکدیگر به وجود آورده‌اند احساس تأسف و گناه می‌کند. به تعدادی بروشور که از روی میز برداشته نگاهی می‌اندازد. پیشنهاد تیراندازی در سپتامبر است و پیشنهادهایی برای سید سالمون در فوریه

برای شام به طبقه پایین می‌روند. رستوران با نور شمع روشن است و صندلی‌ها پشت بلند هستند و بر روی دیوارها شاخ گوزن آویزان است. سر پیشخدمت منوی شش قسمتی را با حالتی مضحک پرطمطراق توصیف می‌کند و آنها در کمال تعجب از توصیف او لذت می‌برند. آنان به اندازه کافی از درهم و برهمی زندگی خانگی می‌دانند، پس اکنون فرصت مطلع شدن از این مهمان نوازی مفصل را از دست نمی‌دهند.

با صحبت درباره بچه‌ها، دوستان‌شان و کار شروع می‌کنند و سپس بعد از قسمت سوم غذا، گوشت شکار بر روی موس کرفس، می‌روند به حیطه ای ناآشناتر، و از میل سرکوب شده کرستن برای از سرگیری دوباره نواختن موسیقی می‌گویند و تمایل ربیع به دعوت کردن کرستن به بیروت. حتی کرستن بالاخره شروع به حرف زدن از پدرش می‌کند. او می‌گوید که هر گاه در فضایی جدید قرار می‌گیرد با خودش می‌گوید یعنی ممکن است پدرش بر حسب اتفاق همان نزدیکی‌ها باشد. کرستن می‌خواهد سعی کند با پدرش در ارتباط باشد. چشمانش از اشک هایی که جلوی سرازیر شدن شان را می‌گیرد برق می‌زند و می‌گوید از اینکه همه عمرش از دست پدرش عصبانی بوده خسته شده. شاید او هم همان کاری را کرده که پدرش انجام داده. تقریبا مثل او. دلش می‌خواهد پدرش نوه هایش را ببیند و (با لبخند ادامه می‌دهد) شوهر خاورمیانه‌ای وحشتناک و منحصر به فردش را.

ربیع مقداری نوشیدنی فرانسوی بی‌اندازه گران سفارش داده، تقریبا به قیمت خود اتاق، و کم کم دارد تأثیر خودش را می‌گذارد. دلش میخواهد یک بطری دیگر از آن بگیرد، به جهنم. او نقش روحی و روانی نوشیدنی را حس می‌کند. باز کردن مجراهای احساسی و ارتباطی که در حالت عادی بسته‌اند. نه تنها برای فرار آشکار از مشکلات بلکه برای دست یابی به احساساتی که زندگی روزمره ظالمانه جایی برای آنها نمی‌گذارد. مستی زیاد مدت هاست که آنقدر برایش اهمیت نداشته.

او می‌فهمد که هنوز چیزهای زیادی درباره همسرش وجود دارد که او نمی‌داند. کرستن تقریبا به نظرش غریبه می‌آید. تصور می‌کند که این اولین قرار ملاقات‌شان است و کرستن قبول کرده با او به این قصر اسکاتلندی بیاید و فرزندان و شوهر وحشتناکش را رها کرده. کرستن با چشمان زیرک و شکاکش به ربیع نگاه می‌کند و کمی از نوشیدنی‌اش را روی رومیزی می‌ریزد.

ربیع از پیشخدمت‌های ملبس به لباس یکدست مشکی و آن بره‌ی محلی که به خاطر آنها مرده و کیک شکلاتی با سه لایه فوندانت و آن شیرینی‌های پتی فور و آن چای بابونه خیلی سپاسگزار است به خاطر اینکه دست به دست هم دادند تا فضایی فراهم کنند که جذابیت و پیچیدگی ذاتی همسرش به خوبی نمایان شود.

البته کرستن واکنش چندان خوبی به تعریف و تمجید نشان نمی‌دهد، اما ربیع دیگر این را می‌داند، می‌داند که منشا آن کجاست، استقلال طلبی و توداری کرستن که در گذشته برای او خیلی ناراحت کننده بود در آینده ناراحت کننده نخواهد بود. و با این حال او جلو می‌رود و به او می‌گوید که خیلی زیباست، چشمان پر ذکاوتی دارد. به او خیلی افتخار می‌کند و به خاطر همه چیز بسیار متأسف است. و کرستن به جای اینکه حرفهای ربیع را با یکی از آن واژه‌های سردی که به طور معمول به کار می‌برد رد کند لبخند می‌زند، لبخندی گرم و عمیق، و می‌گوید ممنونم. و دستان ربیع را می‌فشارد و حتی ممکن است دوباره اشک در چشمانش جمع شود، درست همان موقع پیشخدمت سر می‌رسد و می‌پرسد که خانم چیز دیگری احتیاج ندارند. کرستن اندکی بریده بریده می‌گوید «فقط کمی صمیمیت بیشتر» بعد یک دفعه به خودش می‌آید.

نوشیدنی بر کرستن هم تأثیر گذاشته و او را شجاع کرده: آنقدر شجاع که بتواند ضعف خود را نشان دهد. انگار که سدی درون او می‌شکند. او به اندازه‌ی کافی در برابر ربیع مقاومت کرده. دلش می‌خواهد دوباره مثل قبل خودش را در اختیار ربیع بگذارد. او می‌داند که هر اتفاقی بیفتد در امان خواهد بود. خیلی وقت است که بزرگ شده. او زنی است که مادر خودش را در خاک مرطوب گورستان تامنوریچ دفن کرده و دو بچه به این دنیا آورده است. او یک پسر بزرگ کرده پس می‌داند مردان قبل از اینکه در موقعیت آسیب به زنان قرار بگیرند چگونه اند. او می‌داند که خباثت مردانه بیشترش فقط ترس است. از موضع قدرتمندی که جدیدا به آن دست یافته، نسبت به ضعف‌های رنج آور شان احساس گذشت و بخشش دارد. آقای صفوف ببخشید که همیشه اون کسی نبودم که می‌خواستی. ربیع به بازوی او می‌زند و جواب می‌دهد خیلی بیشتر از اون بودی.

آنان در آن حالت منگی نوعی وفاداری نسبت به آنچه باهم بنا کرده‌اند حس می‌کنند. زندگی زناشویی پر جدل، بی قرار، پر از خنده، مضحک و زیبایشان که دوستش دارند زیرا بی چون و چرا و کاملا متعلق به خودشان است. آنان به خودشان می‌بالند که این همه مسیر را طی کرده‌اند، آن را حفظ کرده‌اند، دوباره و دوباره سعی کرده‌اند تا حماقت‌های درون ذهن یکدیگر را بفهمند و تفاهم نامه‌های صلح را یکی پس از دیگری امضا کرده‌اند. ممکن بود به دلایل زیادی تاکنون با هم نمانند. جداشدن می‌توانست کاری خیلی طبیعی و نسبتا اجتناب ناپذیر باشد. این با هم ماندن است که دست آوردی خارق العاده و کم نظیر است و آنها نسبت به عشق سرد و گرم کشیده و زخم دیده خود احساس وفاداری می‌کنند.

وقتی به اتاق برمی گردند در تختخواب، ربیع به زخم هایی که بچه‌ها با آمدن شان به این دنیا روی بدن کرستن به وجود آوردند توجه نشان می‌دهد. آن‌ها با خودخواهی معصومانه آغازین خود بدن کرستن را دریده‌اند و به او آسیب زده‌اند. کرستن در خودش متوجه حس ملایمت تازه‌ای نسبت به ربیع می‌شود که درونم پیچ و تاب می‌خورد. باران به شدت در حال باریدن است. باد دور دیوارهای لبه کنگره‌ای زوزه می‌کشد.

بعد از معاشقه، در آغوش هم کنار پنجره می‌ایستند و در نوری که از چراغ حیاط پایین می‌آید آب معدنی محلی خنکی می‌نوشند.

هتل باعث ایجاد شغلی ماورا الطبیعی در آن‌ها شده است. این تأثیرات تنها محدود به اینجا نمی‌شود، آنها این درس‌های مطالعه و قدردانی را با خود به فضای سرد تر و ساده تر زندگی روزمره خواهند برد.

بعدازظهر روز بعد، فامیل کرستن بچه‌ها را می‌آورد. استر و ویلیام به سمت پدر و مادرشان در سالن بیلیارد کنار میز پذیرش می‌دوند. استر دابی را هم با خودش آورده. پدر و مادر هر دو چنان سر دردی دارند که انگار تازه بعد از پرواز طولانی از هواپیما پیاده شده‌اند.

بچه‌ها با تند ترین الفاظ گله می‌کنند که مثل بچه یتیم‌ها تنها مانده‌اند و مجبور شده‌اند در اتاقی بخوابند که بوی سگ می‌داده. آنها از پدر و مادرشان می‌خواهند که صریحا اعلام کنند این نوع سفر دیگر هرگز پیش نخواهد آمد.

بعد طبق برنامه ریزی قبلی، هر چهار نفر آنها برای قدم زدن راهی می‌شوند. مدتی مسیر رودخانه را دنبال می‌کنند و بعد از دامنه ی کوه بن نویس بالا می‌روند. بعد از نیم ساعت از جنگل خارج می‌شوند، و منظره‌ای پیش چشم شان پدیدار می‌شود که کیلومترها زیر خورشید تابستان ادامه دارد. از بالا می‌توانند گوسفندان را ببینند و مزرعه‌های شبیه اسباب بازی را.

آن‌ها در علفزار مستقر می‌شوند. استر پوتین‌هایش را در می‌آورد و در امتداد رودی شروع به دویدن می‌کند. او چند سال دیگر زن بالغی می‌شود و داستان دوباره آغاز می‌شود. ویلیام یک دسته مورچه را تا خانه شان تعقیب می‌کند. گرم‌ترین روز سال، تا آن زمان، است. ربیع روی زمین دراز می‌کشد، دست و پاهایش را باز می‌کند و مسیر حرکت ابری بی‌آزار را در آسمان آبی دنبال می‌کند.

ربیع که می‌خواهد این لحظات را ثبت کند، آن‌ها را صدا می‌کند تا با هم عکس بگیرند، بعد دوربین را روی قطعه سنگی می‌گذارد و دوان دوان می‌آید تا در قاب قرار بگیرد. او می‌داند که خوشحالی محض به شکل قسمت‌های کوچک و فزاینده ظاهر می‌شود و هر بار هم شاید بیشتر از پنج دقیقه طول نکشد. این چیزی است که هر کسی باید دو دستی بگیرد و قدرش را بداند.

دعوا و کشمکش‌ها دوباره به‌زودی شروع خواهند شد. یکی از بچه‌ها ناخوش خواهد شد. کرستن در واکنش به کار سهل انگارانه‌ای که ربیع انجام داده که از خود کج خلقی نشان خواهد داد، ربیع به یاد چالش‌های کاری‌اش خواهد افتاد. او هراسان، کسل، فرسوده و خسته خواهد شد.

ربیع می‌داند که هیچ کس نمی‌تواند سرنوشت نهایی این عکس را پیش‌بینی کند: در آینده از آن چه برداشتی خواهد شد، بیننده در چشمان آنها دنبال چه چیزی خواهد گشت. آیا این آخرین عکس دسته جمعی آنها خواهد بود که درست قبل از تصادف در راه برگشت به خانه گرفته‌اند، یا یک ماه قبل از اینکه ربیع از خیانت کرستن مطلع شود و کرستن او را ترک کند، یا یک سال قبل از اینکه علائم بیماری استر شروع شود؟ یا اینکه چندین سال در قابی خاک گرفته بر روی طاقچه توی اتاق نشیمن خواهد نشست و انتظار خواهد کشید تا روزی ویلیام به خانه برگردد و آن را بردارد تا پدر و مادرش را به نامزدش معرفی کند؟

آگاهی ربیع از نامعلوم بودن آینده باعث می‌شود بخواهد با اشتیاق تمام به آنچه واضح و مشخص است بچسبد. حتی اگر یک لحظه مانده باشد او می‌داند چطور به کرستن عشق بورزد. چطور به اندازه کافی به خودش ایمان داشته باشد و چطور برای فرزندانش دلسوزی کند و با صبوری با آنها رفتار کند. اما همه اینها متأسفانه سست و متزلزل است. او خیلی خوب می‌داند که حق ندارد خودش را مردی خوشبخت بداند. او صرفا مردی معمولی است که در حال عبور از یک مرحله کوچک رضایت بخش از زندگی‌اش است.

او اکنون می‌داند که کمتر چیزی ممکن است کامل و بی نقص باشد. او حس می‌کند شجاعت لازم برای داشتن یک زندگی کاملا معمولی را دارد. مثل زندگی خودش. شجاعت برای ادامه این روند. برای اینکه مطمئن شود همچنان انسانی عاقل می‌ماند. برای اطمینان از مستدام ماندن توانایی‌اش برای تأمین مالی خانواده‌اش. برقرار ماندن زندگی زناشویی و شکوفایی بچه‌هایش. اینکارها کمتر از داستان‌های حماسی فرصت دلاوری فراهم نمی‌کنند. او هرگز برای خدمت به کشور یا جنگیدن با دشمن فرا خوانده نمی‌شود. با این حال شجاعت چیزی است که در قلمرو محدود و مشخص او لازم است. شجاعتِ اینکه مغلوب اضطراب نشود. از خشم اختیار از کف ندهد و به نوعی بتواند هر طور شده در برابر مشکلات زندگی زناشویی استقامت به خرج دهد. این شجاعت واقعی است و در نوع خودش دلاوری محسوب می‌شود. و برای مدت کوتاهی در دامنه کوهی در اسکاتلند زیر آفتاب تابستانی اواخر بعدازظهر و پس از آن هر چند وقت یکبار ربیع خان حس می‌کند می‌تواند با همراهی کرستن آنقدر قوی باشد که از پس همه‌ی خواسته‌های زندگی برآید.

پایان کتاب سیر عشق نوشته آلن دو باتن با ترجمه‌ی زهرا باختری. شنونده عزیز لطفا با انتقاد‌ها و پیشنهادهایتان ما را راهنمایی کنید تا خدمات با کیفیت تری به شما ارائه دهیم. تلفن تماس صفر سی و یک سی و شش سی و یک سی و هفت سی و سه نشانی پست الکترونیک اف آر زد دات کی تی عِیبی اتساین جیمیل دات کام.
