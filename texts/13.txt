صفحه ی هفتاد و نه
ادامه مهار ذهن
ربیع به هیچ وجه در زمره کسانی که به خوبی ارتباط برقرار می‌کنند، قرار نمی‌گیرد. با وجود اینکه عقاید مستحکمی دارد، مدت هاست متوجه شده مسیر بروز این عقاید، پر است از موانع و محدودیت ها. وقتی رئیسش اِوِن راهبرد جمعی جدیدی معرفی می‌کند که طبق آن باید به جای تمرکز بر قرار دادهای دولت محلی بیشتر بر بخش نفت متمرکز شوند، ربیع کاری را که هر کس دیگری ممکن بود انجام دهد، نمی‌کند. او می‌توانست درخواست جلسه دهد و نیم ساعتی با او در اتاق کنفرانس طبقه بالا با چشم اندازی که به کالتون هیل دارد بنشیند و توضیح بدهد که چرا تغییر سیاست رئیس ممکن است نه تنها اشتباه از کار در بیاید بلکه شاید خطرناک هم باشد. اما به جای این کار بیشتر سکوت اختیار می‌کند و به چند اشاره نامفهوم بسنده کرده و در خیال خودش امیدوار است که دیگران با ترفند جادویی متوجه دیدگاه او بشوند. همینطور وقتی متوجه می‌شود که گِما کارمند تازه واردی که برای کمک به او در کاهش حجم کارش استخدام شده بسیاری از محاسباتش اشتباه است، ربیع از درون به هم می‌ریزد اما هیچوقت موضوع را با خود او در میان نمیگذارد و تمام کار را خودش انجام می‌دهد و خانم جوان را در این خیال خوش رها می‌کند که چقدر کار جدیدش سبک است. ربیع آب زیرکاه و کنترل کننده یا آدمی که از روی بد جنسی از دیگران کناره‌گیری کند نیست؛ او فقط به راحتی تسلیم دیگران می‌شود و توانایی خودش در متقاعد کردن دیگران به هر کاری را نادیده می‌گیرد و این برایش دردسر ساز است.

بعد از برگشت از کافه بریوشی که و آن موضوع شرم آور راجع به انتونلا، در مابقی روز پنج شیر بین ربیع و کرستن وجود دارد که اغلب بعد از هم‌آغوشی نافرجام پدید می‌آید. ربیع در قسمتی از ذهنش سر خوردگی و رنجشی احساس می‌کند و نمیداند با این حس چه کند. به هرحال درست نیست وقتی شریک زندگیت از ایده خوش گذرانی سه نفره هیجان زده نمی‌شود، جنجال به پا کنی.

در اصل عاملی که انسان‌ها را تبدیل به افرادی می‌کند که می‌توانند منظور خود را به خوبی منتقل کنند این است که قادر است به خاطر جنبه های پیچیده یا غیر عادی شخصیت خودشان آشفته نشوند. این افراد می‌توانند به خشم خود، تمایل جنسی خود و عقاید بی طرفدار، عجیب و غریب یا از مد افتاده خود بیندیشند بی آنکه اعتماد به نفس خود را از دست بدهند یا کارشان به نفرت از خود بینجامد. آن‌ها می‌توانند حرف خود را صریحا بیان کنند، زیرا توانستند حس گرانبهای مقبولیت خود را درون خودشان پرورش دهند. آنان آنقدر خودشان را دوست دارند که معتقدند شایسته که حسن نیت دیگران هستند و می‌توانند به آن دست یازند، فقط کافی است اسبابش فراهم شود تا صبوری و قدرت خلاقیت به جای خود را نشان دهند.
این افراد در کودکی مطمئنا از والدینی بهرهمند بودهاند که میدانستند چگونه به فرزندان خود عشق بورزند بدون اینکه از آنان انتظار داشته باشند همه چیز شان خوب و بی نقص باشد. چنین والدینی احتمالا با این تفکر زندگی کرده‌اند که فرزند شان ممکن است گاهی، حداقل مدتی، نابهنجار، پرخاشگر، عصبانی، بدخلق، عجیب و غریب یا ناراحت باشد، ولی بااینحال همچنان سزاوار جایگاهی درون حلقه عشق خانوادگی است. این والدین بدین ترتیب سر چشمه گرانبهای شجاعت را به وجود آورده اند و فرزندانشان سرانجام می‌توانند برای مواجهه با اعترافات و گفتگوهای صریح زندگی بزرگ سالی از آن بهره ببرند.

پدر ربیع کم حرف و تندخو بود. او که تنها یک نسل با فقر شدید و کار در مزارع در روستایی کوچک نزدیک بعلبک فاصله داشت در خانواده اولین نفری بوده که فرار کرده و به دانشگاه رفته، اگرچه میراث ابا و اجدادی دیرینه یعنی محافظه کاری در حضور افراد صاحب قدرت را با خود حفظ کرده است. بلند حرف زدن و داوطلبانه نظر دادن جز موازین خان ها نبوده است.
آموزشهای ارتباطی که مادر ربیع به او داده بود دیگر کمکی نمی‌کرد. مادرش شدیدا او را دوست داشت، اما از او انتظار داشت جور خاصی باشد. هر وقت که از سر کار هواپیمایی به فضای پر استرس بیروت و زندگی خانوادگی برمی گشت، پسرش فشار را در چشمان او میدید و حس می‌کرد نباید به مشکلات او بیفزاید. او بیش از هر چیزی میخواست به مادرش آرامش بدهد و لبخند بر لبانش بنشاند. ربیع هر تنشی را که حس می‌کرد، در خود پنهان می‌کرد. کارش این بود که نگذارد مادرش آسیب ببیند. او از عهده اش بر نمی آمد که بسیاری مسائل بغرنج اما حقیقی را درباره خودش به مادرش بگوید.
بدین ترتیب ربیع رشد کرد و یاد گرفت که عشق دیگران پاداشی برای خوب بودن است نه رک و شفاف بودن. او به عنوان یک انسان بالغ و یک همسر، اصلا نمی‌داند چگونه از ابعاد ناهنجار خود، چیزی منسجم درآورد. به خاطر غرور یا از سر درایت نیست که همسرش حق ندارد بداند حقیقتا چه چیزی در شخصیت اوست که وی را تودار و مردد کرده؛ بلکه ترس محض است از این که تمایلاتش به نفرت از خود، در حضور یک شاهد تا حد تحمل ناپذیری تشدید شود.
اگر ربیع کمتر از ذهن خود میترسید شاید می‌توانست با تمایلاتش روبه روی کرستن بایستد. همچون دانشمندی که گونه هایی تازه کشف شده و دارای ظاهری عجیب و غریب را برای بررسی جلوی هم کارش بالا می‌گیرد و هر دو سعی می‌کنند از آنها سر درآورند و با آنها خو بگیرند. اما ربیع از روی غریزه حس می‌کند چیزهای بسیاری درباره او هست که عاقلانه تر است با کسی در میان نگذارد. او آنقدر به عشق کرستن وابسته است که نمی‌تواند تمام نقاط را که لیبیدوی او مدام وی را با خود به آن نقاط می‌برد، برای کرستن ترسیم کند.
توضیح پاورقی: لیبیدوی زیست مایع انرژی جنسی ادامه متن
بنابراین کرستن هیچگاه راجع به زنی که هر روز از پشت دخل دکه روزنامه فروشی در ایستگاه ویوری تحسین همسرش را برمی انگیزد نخواهد فهمید، یا راجع به کنجکاوی ربیع درباره دوست کرستن، راشل، در شب تولد او، یا لباسی که در مغازه ای واقع در خیابان هانور تحریکش می‌کند، یا تصوراتش راجع به جوراب های ساق بلند، یا برخی چهره هایی که در تختخواب ناخواسته و گاه و بیگاه از ذهنش می‌گذرند.
اولین دوران پر شر و شور ماجراجویی جنسی و صداقت کامل تمام می‌شود. اکنون ربیع بیشتر از اینکه بخواهد گزارشگر راست گویی واقعیت زندگی درونی اش باشد می‌خواهد همچنان از دید کرستن جذاب بماند.

افرادی که شنوندگان خوبی هستند نیز به اندازه ی افرادی که خوب منظور خود را بیان می‌کنند مهم و کمیاب هستند. در اینجا نیز میزان غیر معمولی از اعتماد به نفس لازم است، البته آنقدر که زیر بار اطلاعاتی که شاید عمیقا اعتقادات راسخ را به چالش بکشند، ویران یا له نشود. شنوندگان خوب به خاطر آشوبی که دیگران ممکن است برای مدتی در ذهن آنها ایجاد کنند، غرولند نمی‌کنند؛ آنها قبلا در آن موقعیت بوده‌اند و می‌دانند که همه چیز بالاخره سر جای اول خود برخواهد گشت.

تقصیر فقط به گردن ربیع نیست. کرستن نیز با داشتن واژه هایی مثل «انحراف» یا «عجیب و غریب» بر سر زبانش کار خاصی برای ایجاد جو مناسب افشا سازی نمی‌کند. با این حال او این واژه ها را از سر بدجنسی یا برای تحقیر به زبان نمی آورد بلکه از روی ترس است، ترس از این که اگر با زبان بی زبانی فانتزی هاى ربیع را تایید کند ممکن است به آنها مجوز بزرگتری بدهد و بدین ترتیب پایه های عشق شان را سست کند.
او در عوض می‌توانست با حالتی دیگر، به عنوان شخصی دیگر، در جواب سناریوی همسرش چیزی شبیه آنچه در ادامه می‌آید، بگوید: «ماهیت این رویای خاص برایم غریب و نا آشناست و راستشو بخوای کمی مشمئز کننده است، ولی بااینحال مشتاقم درباره اش بشنوم، چون توانایی من برای کنار آمدن با خود واقعی تو از راحتی نسبی من مهم تره. این کسی که الان داره راجع به انتونلا فکر میکنه همون کسیه که من باهاش تو اینورس ازدواج کردم و همون پسر بچه ایه که از اون قاب عکسی که بالای کد کشویی مون گذاشتیم بهمون خیره شده. همون کسیه که من عاشقشم و نمیخوام درباره اش فکر بد کنم، هرچه قدر هم که افکارش گاهی آزارم بده. تو بهترین دوست منی، و من میخوام با ذهنت و تمام جزئیات عجیب و غریب اش آشنا بشم و کنار بیام. من هیچوقت نمیتونم همه کارهایی رو که ازم میخای انجام بدم یا دقیقا همون طوری که تو می‌خوای باشم، تو هم نمیتونی، ولی ترجیح میدم اینطور فکر کنم که ما میتونیم از اون دسته ادمایی باشیم که جرات میکنن خود واقعی شون رو بهم معرفی کنن. در غیر این صورت چیزی که بین مون میمونه سکوت هست و دروغ، که دشمنان اصلی عشق هستن.

یا برعکس، کرستن می‌توانست ضعفی را افشا کند که در تمام آن مدت در پس آن ژست خشمگین احساس می‌کرده: ای کاش می تونستم همه چیز تو باشم. ای کاش تو از من چنین درخواست هایی نداشتی. البته من واقعا فکر نمی‌کنم که فانتزی هات درباره انتونلا مشمئز کننده است؛ فقط آرزو میکنم که ای کاش همیشه نیازی به تصور شخص دیگه‌ای نباشه. میدونم که دیوونگیه، ولی بیشترین خواسته ام اینه که بتونم خودم تنها تو رو راضی کنم.

اما نه ربیع حرفی زد و نه کرستن گوش داد. در عوض با هم به سینما رفتند و شب بسیار خوبی را باهم گذراندند اما در موتور خانه رابطه شان یک چراغ هشدار روشن شده بود.

دقیقا وقتی که شریک زندگی مان کم حرف می‌زند می‌ترسیم شوکه می‌شویم و حال مان بد می‌شود و متوجه می‌شویم که باید کم کم مراقب باشیم چرا که ممکن است نشانه مسلم این باشد که به تدریج دروغ بشنویم یا از تصورات طرف مقابل حذف شویم و این حالات یا از سر مهربانی است یا اندکی ترس از دست دادن عشق مان. ممکن است به این معنی باشد که ما، ناخواسته، گوش خود را به روی اطلاعاتی که مطابق خواسته های ما نیست میبندیم، خواسته هایی که بدین وسیله بیشتر در معرض خطر قرار خواهند گرفت.
ربیع به خود می قبولاند که کرستن منظورش را درست متوجه نشده و ناخودآگاه همسرش را به خاطر نپذیرفتن ابعادی از وجود او که شهامت توضیح دادن شان را ندارد، سرزنش می‌کند. کرستن نیز به نوبه خود به این رضایت می‌دهد که هیچگاه جرات نکند از همسرش بپرسد واقعا در ذهن اش چه می‌گذرد، جدا از جایگاهی که کرستن در آن دارد، او تصمیم می‌گیرد چندان به این موضوع توجه نکند که چرا از این که چیزهای بیشتری دستگیرش شود، می‌ترسد.

سوژه ی مو مشکی فانتزی ربیع هم دیگر تا مدتی اسمش در گفتگوهایشان نمی آید تا اینکه روزی کرستن بعد از خوردن قهوه با خبرهای جدیدی از کافه بریوشی برمی گردد. انتونلا برای کار در سِمَت پذیرشگر ارشد هتل لوکس کوچکی در ارجیل، در ساحل غربی از کافه رفته و عاشق و دل باخته یکی از مسئولان خانه داری آنجا، یک زن جوان هلندی، شده و با وجود تعجب والدینش در ابتدای امر و بالاخره رضایت آنها می‌خواهد تا چند ماه دیگر در مراسم باشکوه در شهر اپلدورن با او ازدواج کند، اطلاعاتی که ربیع با ژستی از بی اعتنایی کامل که تقریبا طبیعی و باور پذیر مینماید، دریافت می‌کند. او عشق را به لیپیدو ترجیح داده است.
