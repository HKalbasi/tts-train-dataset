صفحه ی شصت و سه ادامه مسائل احمقانه

همانطور که تاکسی با سرعت از خیابانهای خلوت حومه شهر می‌گذرد، ربیع که هم ترسیده و هم دلش به حال خودش میسوزد، در این فکر است که «با یه دیوانه ازدواج کردم». شریک زندگی‌اش هم که کمتر از او عصبانی نیست، تا جایی که می‌شود در صندلی عقب ماشین از او فاصله گرفته است. این نوع اختلاف زناشویی که ربیع اکنون درگیرش شده، در تخیلش نمیگنجد. او اصولا همیشه برای مخالفت، گفتگو و مصالحه آماده است، اما نه در این مورد که حماقت محض است. چنین مشاجره بدی بر سر موضوعی به این بی اهمیتی را نه جایی خوانده و نه از کسی شنیده. اینکه می‌داند کرستن تا بخش دوم شام سر سنگین خواهد بود و از او فاصله خواهد گرفت، تنها به خشمش می‌افزاید. به راننده‌ی آرام و ساکت نگاه می‌کند. از پرچم کوچک پلاستیکی که به داشبورد چسبانده معلوم می‌شود اهل افغانستان است. راننده راجع به چنین بگو مگویی بین دو نفر که نه با فقر دست و پنجه نرم می‌کنند نه قتل عام قبیله ای، چه فکری می‌کند؟ ربیع از دید خودش مرد بسیار مهربانی است که متأسفانه موقعیت‌های مناسبی نصیبش نشده تا بتواند مهربانی‌اش را ابراز کند. برای او بسیار راحت‌تر است که به کودکی مجروح در بَدَخشان خون بدهد یا برای خانواده‌ای در قند هار آب ببرد در عوض اینکه به آن طرف خم شود و از همسرش عذرخواهی کند.

همه مسائل خانوادگی از نظر اعتبار یکسان نیستند. فردی ممکن است به سرعت احمق قلمداد شود چون بیش از حد به صدای دهان دیگری که برشتوک می‌خورد توجه می‌کند یا به مدت زمان نگهداری مجلات تاریخ گذشته اهمیت می‌دهد. مسخره کردن کسی که مقررات خاصی برای نحوه‌ی چیدن ظروف در ماشین ظرفشویی یا سریع برگرداندن کَرِ به یخچال بعد از استفاده دارد کار سختی نیست. در حضور کسانی که مسائل ما را ناچیز و بی اهمیت فرض می‌کنند کشمکش‌هایی که ما را به ستوه می‌آورند جذابیت خود را از دست می‌دهند. ممکن است مستأصل شویم و همزمان آنقدر راجع به بزرگی ناکامی‌های مان دچار تردید شویم که نتوانیم در کمال آرامش و اطمینان آنها را برای مخاطبان بی قرار و بدبین خود خلاصه کنیم.

در حقیقت مشاجره‌های موجود در زندگی ربیع و کرستن به ندرت بر سر هیچ و پوچ هستند مسائل کوچک درواقع مسائل بزرگی هستند که آنچنان که باید، به آنها توجه نشده است. بحث‌هایی هر روزه آنها ریسمان‌های شلی هستند که به تضادهای بنیادی شخصیت‌شان متصل‌اند. ربیع اگر با تیزهوشی از مشغله‌ها و ناکامی‌هایش درس گرفته بود، شاید (راجع به دمای هوا) از زیر لحاف می‌گفت: «وقتی میگی وسط زمستون میخوای پنجره باز باشه بیشتر از نظر احساسی آزرده میشم و می‌ترسم تا از نظر جسمی. اینطور به نظرم میرسه که اینکار خبر از آینده ای میده که چیزهای با ارزش توش لگدمال میشن. من رو به یاد خویشتنداری سادیسمی خاصی میندازه و شجاعت مشتاقانه‌ی تو که من کلا ازش فراری ام. یه جایی توی ناخودآگاهم، می‌ترسم که نکنه تو واقعا هوای تازه نمیخوای و بجاش میخوای به روش جذاب ولی خشن، معقول و ترسناک خودت من رو از پنجره بیرون بندازی.»

و اگر کرستن نیز آنقدر باهوش بود که دیدگاهش را درباره سروقت رسیدن تجزیه و تحلیل می‌کرد، سخنرانی تأثیرگذارش را در مسیر رستوران این گونه به ربیع و آن راننده اهل افغانستان ارائه می‌داد: «به هرحال اصرار من برای زود بیرون آمدن از خونه نشونی ترسه. این شگردیه که من توی این دنیای پر از اتفاق و غافلگیری، بهش رو آوردم تا نگرانی و حسی از وحشت و دلهره رو که نمیتونم به زبون بیارم از خودم دور کنم. همونطور که دیگران ولع قدرت دارن، منم دوست دارم سروقت برسم و برای امنیت بیشتر، از یه مسیر همیشگی؛ اگه این واقعیت رو در نظر بگیریم که من تمام کودکیم را در انتظار برای پدری گذروندم که هیچوقت نیومد، شاید کمی این حسم معنا پیدا کنه، البته فقط کمی. این روش احمقانه خود منه برای اینکه کنترلم رو از دست ندم.»

با مطرح کردن این چنینی خواسته‌های مربوطه شان، با احترام گذاشتن هر طرف به ریشه‌های عقاید طرف دیگر، انعطاف پذیری تازه‌ای به وجود می‌آمد. ربیع ممکن بود پیشنهاد کند دیرتر از ساعت شش و نیم عازم ماوریگانو نشوند؛ و کرستن هم ممکن بود برای اتاق خواب شان ترتیب یک هوابند بدهد.

زندگی بدون گفتگو یه صبحونه تلخ می‌شود: عصبانیتی که کسی یادش نیست از کجا نشات گرفته، شخص غرغرو که چیزی را همان موقع می‌خواهد و به خودش زحمت ارائه دلیل هم نمی‌دهد و طرف مقابل که دیگر دلش نمی آید توضیح بدهد که ریشه مخالفت او برخی مخالفت‌های مشهود متقابل است یا برخی ضعف‌های شخصیتی رقت انگیز و شاید حتی قابل بخشش.

هر دو طرف صرفا امیدوارند مشکلات که برای هر دویشان ملال آورند فقط از بین بروند.

دست بر قضا، وسط یکی دیگر از ان مشاجره‌ها راجع به باز یا بسته بودن پنجره و دمای اتاق است که هانا، دوست کرستن که هنوز رسما ازدواج نکرده، از لهستان تلفن می‌زند و می‌پرسد که اوضاع چه طور است؛ منظورش اوضاع زندگی زناشویی (یک ساله) است. ربیع برای نشان دادن نهایت اعتراض به کرستن که هوای تازه می‌خواهد، پالتو و کلاه پشمی پوشیده و در گوشه‌ای از اتاق با مظلوم نمایی بچه گانه‌ای کز کرده و لحاف دور خودش پیچیده است. کرستن تیتیش مامانی خطابش کرده و اولین بارش هم نبوده که این لقب را به او می‌داده.

کرستن جواب می‌دهد اوضاع عالیه
هرچقدر هم که آزادانه حرف زدن راجع به روابط مد شده باشد، کم خجالت آور نیست که کسی اقرار کند با وجود فرصتهایی که برای اندیشیدن و کسب تجربه داشته، با فرد نامناسبی ازدواج کرده است.
با ربیع خونه‌ایم. داریم شب آرومی رو می‌گذرونیم و مطالعه می‌کنیم.
در حقیقت ربیع و کرستن هیچکدام تصور درستی از این که واقعا چه چیز بینشان می‌گذرد در ذهن ندارند زندگی آنها تشکیل شده از حالاتی که مدام در حال تغییر است. فقط در طول یک آخر هفته ممکن است از تنگناترسی برسند به تحسین، از اشتیاق شدید برسند به ملال، از بی اعتنایی به سر مستی و از عصبانیت به ملاطفت. اینکه چرخ زندگی را در نقطه ای خاص نگه دارید تا قضاوت بی طرفانه نفر سومی را جویا شوید ممکن است خطرناک باشد، چون شاید مجبور شوید تا ابد به اقراری پایبند بمانید که احتمالا، با باز اندیشی، معلوم می‌شود تنها بازتاب حالت ذهنی شما در آن لحظه بوده است. اظهارات حزن انگیز همیشه قدرت دارند که اظهارات سرخوشانه نمی توانند از آنها پیشی بگیرند.

ربیع و کرستن تا وقتی که مطمئن هستند هیچ کس شاهد کشمکشهایشان نیست مجبور نیستند قضاوت کنند که واقعا اوضاع بینشان چقدر خوب یا چقدر بد است.

رابطه روزمره پر تنش موضوعی است که به طرز عجیبی نادیده گرفته شده و کماکان بی نتیجه باقی مانده است. افراطی گری‌ها مکررا جلب توجه می‌کنند - زندگی‌های مشترک کاملا موفق یا فجایع مرگبار - و بنابراین دشوار است که بدانیم چیزهایی همچون خشم‌های از سر بی تجربگی، تهدیدهای طلاق آخر شب، سکوت‌های عبوسانه، در به هم کوبیدن‌ها و رفتارهای روزمره از سر بی فکری و بیرحمی را باید چگونه تعبیر کنیم و چقدر باید بخاطر آنها احساس تنهایی کنیم.

خوشبختانه هنر پاسخ‌هایی به ما می‌دهد که بقیه نمی‌دهند. این شاید حتی یکی از مشخصه ی اصلی ادبیات باشد. چیزی را به ما میگوید که جامعه به طور کلی آنقدر محتاط است که سراغش نمی‌رود. کتاب‌های مهم باید آنهایی باشند که باعث شوند ما در کمال آرامش و رضایت خاطر، متحیر شویم از این که چگونه ممکن است نویسنده آنقدر خوب درباره زندگی ما بداند.

اما اغلب، درک واقع گرایانه از ماهیت یک رابطه با دوام بر اثر سکوت اجتماعی یا هنری تضعیف می‌شود. در نتیجه تصور می‌کنیم اوضاع ما خیلی بدتر از اوضاع زوج‌های دیگر است. نه تنها احساس بدبختی می‌کنیم؛ بلکه از این که این نوع خاص از احساس بدبختی چقدر ممکن است استثنایی و نادر باشد، سوء برداشت میکنیم. به این باور می‌رسیم که کشمکش‌هایمان نشان دهنده اشتباهات اساسی و غیر معمولی است که مرتکب شده‌ایم، به جای اینکه آنها را گواهی بدانیم بر اینکه ازدواج مان واقعا به کلی طبق برنامه پیش می‌رود.

رهایی آنها از اوقات تلخی مداوم منوط به دو راه حل است. اولی ضعف حافظه است. ساعت چهار بعدازظهر روز پنجشنبه، سخت می‌شود درست به خاطر آورد که دلیل عصبانیت شدید شب قبل در تاکسی چه بوده است. ربیع می‌داند که ربطی به لحن نسبتا تحقیرآمیز کرستن داشته که توام شده با واکنش گستاخانه و همراه با پررویی او به حرف ربیع راجع به اینکه بدون هیچ دلیل موجه مجبور است زودتر از کار دست بکشد. اما به لطف نور خورشید که ساعت شش صبح از پرده‌های اتاق به داخل تابید، وراجی رادیو درباره تفریحگاه‌های اسکی، اینباکس پر از ایمیل، شوخی‌های سر ناهار، تمهیدات مربوط به کنفرانس و جلسه دو ساعته راجع به طراحی وب سایت، نما‌های کلی آن دلخوری حضور خود را از دست داده و همه این عوامل دست به دست هم داده‌اند تا اختلافات بین آنان را فیصله دهند. کاری که گفتگویی معقول و صریح می‌توانست انجام دهد.

راه چاره دوم انتزاعی تر است. اگر واقعا عظمت جهان در نظر گرفته شود، به سختی می‌توان مدتی طولانی عصبانی ماند. چند ساعت بعد از ماجرای فروشگاه آیکیا، حوالی بعدازظهر، ربیع و کرستن برنامه پیاده روی در تپه‌های لَمِرمیور تا جنوب شرقی ادینبرو را که مدت‌ها پیش چیده بودند، عملی می‌کنند. اوایل مسیر با دلخوری و در سکوت پیش می‌روند، اما طبیعت به تدریج آنها را از قید خشمی که نسبت به هم دارند میرهاند. نه با ابراز هم دردی بلکه با بی اعتنایی مفرط به آنها. تپه‌های بی انتها که تا دور دست‌ها گسترده شده‌اند و در اثر تراکم سنگ‌های رسوبی مربوط به دوره‌های اوردویسین و سیلورین (تقریبا پانصد میلیون سال پیش از تاسیس فروشگاه آیکیا) به وجود آمدند، حاکی از آنند که کشمکشی که اخیرا در ذهنشان آنقدر بزرگ جلوه کرده، در حقیقت جای چندان زیادی در نظام کیهانی اشغال نمی‌کند و در برابر اعصار متمادی که آن منظره گواهی می‌دهد، هیچ است. ابرها از این سو به آن سوی افق در حرکتند بدون اینکه متوقف شوند و به غرور خدشه دار شده آنها توجه کنند. ظاهرا برای هیچ چیز و هیچکس اهمیت ندارد: نه خانوادهی یلوه‌های معمولی که پیش رویشان در هوا میچرخند نه پرنده گیلان شاه، نه پاشلک، نه سلیم طلایی و نه پی‌پت صحرایی. نه پیچ امین‌الدوله، نه گل انگشتانه یا گل استکانی، نه سه گوسفند نزدیک بیشه فل کلاف که در قطعه زمینی کم پشت از شبدر با ولع میچرند. ربیع و کرستن که بیشتر روز به هم سر کوفت زده‌اند حال با درک از حتی که زندگی‌شان در آن جاری است احساس کوچکی می‌کنند و در نتیجه آرام می‌شوند. آنان مهیا می‌شوند تا به ناچیز بودن خود بخندند همان گونه که نیروهایس قدرتمندتر و شکوه مند تر از آنها به آنان متذکر می‌شوند. آنقدر آن افق بی انتها و تپه‌های باستانی تأثیر گذارند که وقتی به کافه‌ای در روستای دونز میرسند حتی یادشان نیست که چه چیزی باعث شده بود از دست هم عصبانی شوند. بعد از خوردن دو استکان چای، توافق می‌کنند که دوباره به فروشگاه آیکیا بروند و آنجا بالاخره موفق می‌شوند لیوانی انتخاب کنند که هر دوی شان بتوانند تا آخر عمر تحمل کنند دوازده لیوان از سری اس‌والکا
