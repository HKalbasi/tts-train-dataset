مخالف صفحه صد و هفتاد و نه

پیام‌ها در ابتدا کاملا رسمی هستند اینکه ربیع به سلامتی برگشته؟ بی خوابی ناشی از سفر لارن خوب شده؟ بعضی موضوعات کاری هم اضافه می‌شوند: اینکه ربیع خبر نامه بعد از کنفرانس را دریافت کرده؟ آیا لارن راجع به کار فلان طراح شهری چیزی می‌داند؟ یک شب ساعت یازده ربیع لرزش موبایلش را حس می‌کند و به حمام می‌رود. لارن از لوس‌آنجلس پیام داده که واقعا نمی‌تواند بوی ربیع را فراموش کند.

ربیع ناگهان پیام را پاک می‌کند سیم کارت را در می‌آورد و در کیف لوازم اصلاح پنهان می‌کند، بعد گوشی را زیر یک عرق گیر ورزشی قایم می‌کند و به تختخواب برمی گردد. کرستن به سمت او کش و قوس می‌آید. روز بعد ربیع تلفنش را سر هم می‌کند و از اتاقک رختشویی زیر پله پیامی در جواب لارن می‌فرستد: «ممنونم بخاطر اون شب فوق‌العاده و استثنایی و سخاوتمندانه. هیچوقت به خاطر اون شب پشیمون نمی‌شم. به آغوشت فکر می‌کنم.» به دلایلی چند، قبل از ارسال پیام جمله آخر را پاک می‌کند.

با توجه به اینکه هیچ وقت نمی خواهد به خاطر آن شب پشیمان باشد در واقعیت در محاصره‌ی آن حوله‌ها اوضاع کم کم برایش پیچیده تر می‌شود.

شنبه بعد وقتی با ویلیام برای خرید یک قایق ماکت به یک اسباب بازی فروشی واقع در مرکز شهر رفته‌اند ربیع ایمیلی دریافت می‌کند همراه با یک پیوست. کنار قفسه‌ای پر از قایق‌های کوچک، ایمیل را می‌خواند: اسمت رو دوست دارم ربیع خان. هر بار که اسمت رو برای خودم بلند میگم ازش خوشم میاد، و البته غمگینم هم میکنه چون یادم می‌ندازه که تا حالا چقدر وقتم رو با مردهایی تلف کردم که مثل تو باهوش و احساسی نبودن و نتونستن ابعادی از من رو درک کنند که نیاز دارم درک بشن. امیدوارم از عکسی که از خودم با جوراب و کفش آکسفورد محبوب هم برات پیوست کردم خوشت بیاد. این خود واقعی منه. همونی که خیلی هیجان زده‌ام که دیدی و ممکنه قبل از اینکه خیلی دیر بشه دوباره ببینی.

ویلیام کت ربیع را می‌کشد. با ناراحتی می‌گوید که قایقی که تمام این ماه ذهنش را مشغول کرده بود خیلی گران‌تر از حد انتظارشان است. ربیع حس می‌کند رنگش پریده. در عکس لارن در حمام روبه روی آینه قدی ایستاده و تنها چیزی که به تن دارد یک جفت کفش بندی است و یک جفت جوراب بالازانوی زرد و مشکی. به ویلیام پیشنهاد می‌دهد برایش یک ناو هواپیمابر اسباب بازی بخرد.

آن هفته، پیام لارن بی جواب می‌ماند. ربیع فرصت یا شانس این را پیدا نمی‌کند تا دوباره به سراغش برود. تا دوشنبه شب که کرستن به باشگاه کتاب می‌رود. وقتی ایمیل را باز می‌کند تا جواب لارن را بدهد می‌بیند که لارن زود‌تر از او ایمیل زده: «می دونم که شرایط سختی داری، و اصلا ازت نمی‌خوام کاری کنی که وضعیتت به خطر بیفته اون شب واقعا حساس و لوس شده بودم. من معمولا اینجور عکس‌هام رو برای مردهایی که درست نمی‌شناسم نمی‌فرستم. یکمی هم از اینکه جواب ندادی دلخور شدم. ببخشید که اینو میگم، می‌دونم حق ندارم دلخور شم. مدام به صورت مهربون و بامزه ات فکر می‌کنم. تو مرد خوبی هستی ربیع. هیچوقت نذار کسی خلاف این رو بهت بگه. بیشتر از اونی که باید، دوستت دارم. کاش الان پیشم بودی.

اوضاع برای این مرد صورت بامزه کم کم دشوار‌تر می‌شود.

شاید به طور غیر اتفاقی ربیع به مراتب از خوبی همسرش آگاه تر می‌شود. او متوجه مشکلاتی می‌شود که کرستن در انجام تقریبا هر کاری دارد. هر شب او ساعت‌ها برای کمک به بچه‌ها در انجام تکلیف شان زمان می‌گذارد. دیکته گفتن به بچه‌ها را فراموش نمی‌کند. همراه با آنها متن نمایش مدرسه را حفظ می‌کند و به شلوار‌هایشان وصله می‌دوزد. او از کودکی یتیم دارای نقص عضو در قسمت لب در مالاوی حمایت مالی می‌کند. ربیع داخل دهانش زخم می‌شود و همسرش بدون اینکه از او خواسته شود یک جلد التیام بخش می‌خرد و برایش به محل کارش می‌برد. او در مقایسه با ربیع به خوبی توانسته خود را انسان بسیار بهتری نشان دهد و ربیع به این خاطر هم خورسند است و هم از سوی دیگر کاملا خشمگین.

بلندنظری کرستن ظاهرا میزان بی کفایتی ربیع را نمایان می‌کند و به تدریج هر روز غیرقابل تحمل تر می‌شود. رفتار ربیع روز به روز بدتر می‌شود. جلوی بچه‌ها به کرستن پرخاشگری می‌کند. در رسیدگی به زباله‌ها و امور رختشویی تعلل می‌کند. دلش می‌خواهد کرستن در مقابل این رفتار، کمی با او بدرفتاری کند، تا اینکه شاید ارزیابی او از ربیع بهتر با حس خود ربیع هم راستا شود.

یک شب دیر وقت بعد از اینکه به تختخواب رفتند و کرستن مشغول صحبت راجع به سرویس سالیانه ماشین است، ناراحتی ربیع به اوج خودش می‌رسد.

کرستن بدون اینکه چشمش را از کتابش بردارد می‌گوید راستی دادم باد لاستیک‌ها را تنظیم کردند ظاهرا باید تقریبا هر شش ماه یکبار اینکار انجام بشه.

کرستن تو چرا همیشه نگران این چیزایی؟
خوب مهمه. ممکنه اگه اینکارو نکنیم خطرناک باشه. مکانیک گفت.
می‌دونی چیه؟ تو ترسناکی. ترسناک؟
اینکه اینقدر مرتب و منظمی، برنامه‌ریزی میکنی راجع به همه چیز، به طرز مزخرفی عاقل و منطقی هستی.
عاقل و منطقی؟
همه چیز دور و برمان کاملا معقول منطقی حساب شده و کنترل شده است. انگار یک جدول زمانبندی از کارهایی که از الان تا لحظه مردن باید انجام بدیم جلو مون پهنه.

کرستن می‌گوید: «نمی‌فهمم» واقعا گیج شده است. کنترل شده؟ من ماشین رو بردم سرویس کنن و حالا یه دفعه طبق روایت ضد بورژووایی ساخته ذهن تو آدم بد ذاتی شدم؟
آره درست میگی. تو همیشه درست میگی. من واقعا نمی‌دونم چرا اینقدر خوب می‌تونی کاری کنی که حس کنم اونی که دیوونه هست و خیلی بده منم. تنها چیزی که می‌تونم بگم اینه که همه چیز این دور و بر زیادی مرتب و روبه راهه.
فکر می‌کردم از نظم خوشت میاد. خودمم همینطور فکر می‌کردم. فکر می‌کردی؟ از فعل گذشته استفاده می‌کنی؟ کم کم میتونه کسالت آور بشه. حتی خسته کننده بشه. ربیع نمی‌تواند جلوی خودش را بگیرد. می‌خواهد تحت فشار آن واژه‌های خیلی بد را به زبان بیاورد، تا رابطه شان را تباه کند تا ببیند واقعی است و ارزش اعتماد کردن دارد یانه.

رویه که در پیش گرفتی اصلا خوب نیست و به نظر من هیچ چیز اینجا خسته کننده نیست. ای کاش بود.
هست. این منم که خسته شدم. توام خسته شدی. اگه خودت تاحالا متوجه نشدی.
کرستن مستقیم به جلو خیره شده است. چشمانش از همیشه بازتر است. با متانتی نهفته از تخت بلند می‌شود. انگشتانش هنوز در جایی که می‌خوانده لای کتاب است و از اتاق بیرون می‌رود. ربیع می‌شنود که او از پله‌ها پایین می‌رود و در اتاق نشیمن را پشت سرش می‌بندد.

ربیع پشت سرش داد می‌زند «تو چرا باید همچین مهارتی داشته باشی که کاری کنی من راجع به هر کار لعنتی ای که می‌کنم احساس گناه کنم؟ کرستن لعنتی قدیس» و چند لحظه ای پایش را طوری محکم روی زمین میکوبد که دخترش در اتاق زیرین بیدار شود.

بعد از بیست دقیقه تأمل دنبال کرستن از پله‌ها پایین می‌رود. کرستن روی مبل راحتی کنار آباژور نشسته و پتویی دور شانه‌هایش انداخته. وقتی ربیع وارد می‌شود سرش را بلند نمی‌کند. ربیع روی کاناپه می‌نشیند و سرش را در دستانش می‌گیرد. در آشپزخانه، که کنار نشیمن است ترموستات یخچال، موتور را روشن می‌کند و یخچال لرزش صدا داری می‌کند. بالاخره کرستن به حرف می‌آید و می‌گوید: «تو فکر می‌کنی تمام اینکارها برام جالبه؟ اره؟ و همچنان به ربیع نگاه نمی‌کند. برام جالبه که بهترین قسمت‌های کارم رو کنار بذارم تا بتونم به دوتا بچه که قشنگ آدم رو از پا در میارن و دیوونه میکنن و شوهر خیلی جذاب و در مرز اختلال اعصابم رسیدگی کنم؟ فکر می‌کنی این چیزیه که وقتی پونزده سالَم بود و کتاب خواجه مؤنث لعنتی رو از جرمن گریر می‌خوندم آرزوش رو داشتم؟ می‌دونی هر روز هفته باید مغزم رو درگیر چه چیزای مزخرفی کنم تا امور این زندگی پیش بره؟ و در این بین تمام کاری که از دست تو برمیاد اینه که فرض کنیم من مانع موفقیت کاملت تو معماری شدم و نفرت مرموزی از من تو ذهنت شکل بدی درحالیکه واقعیت اینه که خودتو بیشتر از من به پول اهمیت می‌دی. مگر اینکه با استفاده از این فرض بخوای من رو بخاطر محافظه کاری خودت سرزنش کنی چون همیشه خیلی راحت‌تره که من مقصر باشم. من فقط یک چیز فقط یک چیز ازت میخوام اینکه با احترام باهام رفتار کنی برام مهم نیست تو خیالاتت چی می‌گذره یا وقتی این ور اون ور میری چیکار می‌کنی ولی بی ادبیت را نسبت به خودم تحمل نمی‌کنم. فکر می‌کنی فقط تو هستی که چند وقت یکبار این اوضاع برات خسته کننده می‌شه؟ بزار بهت بگم، منم همیشه از این وضعیت راضی نیستم. اگه برای تو تاحالا پیش نیومده بارها برای من پیش اومده که احساس نارضایتی کنم و مسلما بیشتر از تو این منم که دیگه نمیخوام کنترلم کنی.

ربیع که از صحبت‌های آخر کرستن متعجب شده به او خیره مانده است. می‌پرسد کنترل؟ واقعا واژه عجیبی استفاده کردی. تو اول استفاده کردی. من نکردم. کردی، تو اتاق خواب تو گفتی همه چی اینجا معقول و کنترل شده است. مطمئنم که نگفتم. مکسی می‌کند و بعد می‌گوید: تو کاری کردی که باید به خاطرش کنترلت کنم؟ در نقض رابطه ی آنان که از آن بعدازظهر در باغ گیاه شناسی بی وقفه تپیده، به نظر می‌رسد وقفه‌ای ایجاد می‌شود. آره من با همه مردای گروه رابطه دارم با تک تک شون. خوشحالم که بالاخره پرسیدی. فکر می‌کردم هیچ وقت نپرسی. حداقل اونا میدونن چطور با من محترمانه رفتار کنن.
باهاشون رابطه جنسی داری؟
چرند نگو، هر از گاهی باهاشون ناهار می‌خورم.
با همه شون یکجا؟
نه آقای کارگاه بازپرس، ترجیح میدم یکی یکی باشه.
ربیع پشت میزی که رویش پر است از تکلیف بچه‌ها وا می‌رود. کرستن سمت قفسه خوراکی‌ها می‌رود، عکس بزرگی از هر چهار نفر آنها در یک تعطیلات به یاد ماندنی و لذت‌بخش در نورماندی آنجا چسبانده شده است.
با کدومشون ناهار می‌خوری؟ چه اهمیتی داره؟ بسیار خوب: مثلا با بن مگوایر، تو داندی. اون آرومه، قدم زدن رو دوست داره. ظاهرا هم فکر نمی‌کنه خیلی فاجعه بزرگیه که من منطقی هستم. در هر صورت، برگردیم به مساله مهمتر. چطور می‌تونم واضح‌تر بهت بگم؟ خوب بودن به معنای خسته کننده بودن نیست. یه دستاورد بزرگه که نود و نه درصد مردم نمی‌تونن بهش دست پیدا کنن. اگه خوب خسته کننده است پس من خسته کننده بودن رو دوست دارم. ازت می‌خوام که دیگه هیچ وقت مثل دیروز جلوی بچه‌ها سرم داد نزنی. من از مردایی که داد می‌زنن خوشم نمی‌یاد. اصلا کار جذابی نیست. فکر می‌کردم مهمترین ویژگی تو اینه که داد نمی‌زنی. کرستن بلند می‌شود و می‌رود یک لیوان آب بخورد.
